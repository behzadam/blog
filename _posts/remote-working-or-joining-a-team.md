---
title: "دورکاری٫ فریلنسری یا کار حضوری در شرکت؟"
excerpt: ""
date: "2024-01-19"
---

نخست لازم می دانم که مشخص کنم مخاطب این مطلب توسعه دهندگان نرم افزاری هستند که بعضا مسیرهای مختلفی برای فعالیت را در پیش روی خود می بینند و در اینجا معایب فریلنسری از جهت کاری تیمی مورد بررسی قرار گرفته است و نه دیگر جنبه های آن.

توسعه نرم افزار مانند تولید فیلم کار تیمی است و هرچقدر پارادایم ها و شناخت ابزارها و معماری ها در این حوزه بیشتر باشد ما عملکرد بهتری در این کار تیمی خواهیم داشت. و اما از آنجا که فعالیت حضوری در تیم ها فعالیت پیش فرض و مد نظر است به بررسی دو موضوع فریلنسری و کار ریموت بپردازیم:

### فریلنسری

اگر میخواهید توسعه دهنده باشید بهتر است که فریلنسری انتخاب طولانی مدت شما نباشد. در شرکت های با تجربه ریکروترهای حرفه ای این موضوع را در سابقه کاری شما مد نظر قرار می دهند, اما چرا این مساله برایشان مهم است؟

- تجربه نشان داده که این انتخاب, از شما برنامه نویسی خواهد ساخت که به تنهایی می توانید پروژه های کوچک را پیش ببرید اما زمانی که در قالب تیم قرار می گیرید, آن پارادایم ذهنی شکل گرفته در فریلنسری مانع تعامل صحیح شما با تیم خواهد شد و رفتارها و گرایش فرد به سمت توسعه و تصمیم های انفرادی است و حتی در شناخت و کار با ابزارهای تیمی, معماری های رایج و حتی فلوهای توسعه با مشکلات متعددی مواجهه است و بعضا نیاز به آموزش های طولانی مدت دارد.

- در فضای پروژه گرفتن, معمولا هیچ نوع انتقال تجربه ای از افراد دیگر برای شما رخ نمی دهد و در معرض آموزش های مستقیم و غیر مستقیم آن ها نبوده اید و این موضوع حتی در سطح فنی هم قابل مشاهده است. همکار شدن با افراد با تجربه تر, موجب انتقال تجربیات آنها در زمان کوتاهی به شما خواهد شد که در تنهایی و با مطالعه مقالات و مشاهده ویدیوهای آموزشی قابل دستیابی نیست.

### دورکاری

فضای دورکاری همان فضای کار تیمی است اما اعضا در لوکیشن های متفاوتی هستند و با توجه به اینکه در کار تیمی نیاز به بیشتری به مدیریت تیم است بعضا ابزارهای بیشتر و حتی بهتری برای اتوماسیون کردن کارها استفاده می شود و مساله انتقال تجربه و شناخت فلوهای کاری هم وجود دارد اما با این وجود, به عنوان نگارنده این مطلب توصیه من این است که بصورت طولانی مدت هم در این فضا فعالیت نکنید, اما چرا؟

- معمولا نظم زندگی شما مختل خواهد شد و نیاز به مدیریت مداوم دارد که انرژی بر است.
- بعضا در غار تنهایی خود ارتباطات کاری شما تحت تاثیر قرار می گیرد و کم رنگ تر می شوند.
- برای برخی افراد, موقعیت هایی را که در کار حضوری می توانند کسب کنند تحت تاثیر قرار می گیرد مانند موقعیت های مدیریتی, هم بنیان گذار شدن و از این دست که نیازمند حضور فعال در به اصلاح کامیونیتی است.

در انتها اشاره ای دارم به توصیه ای از آرتور شوپنهاور که با وجود این که تنهایی را ستایش می کند اما هنگامی که به معایب آن می رسد می گوید:

> انزوا عیبی دارد که مانند معایب دیگر آن، به آسانی قابل درک نیست و آن این است: همان طور که اگر آدمی به طور مستمر در خانه بماند، جسمش در برابر تأثیرات بیرون چنان حساس می شود که هر نسیم خنک او را بیمار می کند خُلق آدمی هم در اثر انزوا و تنهایی ممتد چنان حساس می شود که بی اهمیت ترین حوادث، حرف ها یا حتی حالت چهره دیگران او را نگران، رنجیده خاطر یا مجروح می کند، در حالی که کسانی که مدام در آشوب و اغتشاش زندگی می کنند، هیچ متوجه اینها نمی شوند.
> در باب حکمت زندگی

امیدوارم این مطلب برای شما مفید بوده باشد.
